Byl jednou jeden šutr, letěl vesmírem (konkrétně obíhal kolem Slunce) a srazil se s dalším šutrem. Jak to tak bývá, vyletělo mnoho dalších šutrů. Těmhle jednotlivým šutrům teď říkáme planetky nebo asteroidy. Zabývám se tím, jak zjisit, které planetky vznikly stejnou srážkou (tzv. rodiny planetek), a jak se taková rodina vyvíjí.

Problém číslo jedna: jak určit členy rodiny? Klíčem je podívat se na elementy jejich dráhy (hlavní poloosu, výstřednost a sklon); to ale úplně nestačí, tyto elementy se periodicky mění. Když je ale jaksi „zprůměrujeme“ po delší dobu (např. 10 miliónů let), můžeme si všimnout shluků. Pak ještě musíme vyloučit přimíšená tělesa; třeba tím, že se podíváme na barevné charakteristiky planetek.

Problém číslo dva: jak určit stáří rodiny? Známe Newtonovy gravitační zákony, tak budeme planetky simulovat zpátky v čase a uvidíme, jestli se zase srazí, ne? To bohužel nemůžeme, protože máme tzv. nevratné děje – to si můžete představit tak, jakobyste se ze zabržděného auta snažili zjistit, jak jelo předtím rychle. U planetek je problémem mimo jiné nerovnoměrné uvolňování tepla (Jarkovského jev). Půjdeme na to tedy naopak: představíme si, že právě srážkou vznikla nová populace planetek; tu budeme simulovat a porovnávat s pozorovanou rodinou (za pomocí statistiky). Jakmile dostaneme nejlepší „shodu“, víme, že jsme rodinu simulovali přibližně po dobu její reálné existence.

Problém číslo tři, čtyři, pět, ... k čemu to vlastně je? Můžeme lépe pochopit sluneční soustavu, její dlouhodobý vývoj a jak vypadala při jejím vzniku. Hlavně je to ale nádherný úkaz toho, jak dnešní počítačové modely dokáží přesně simulovat reálný svět.
