Byl jednou jeden šutr, letěl vesmírem (konkrétně obíhal kolem Slunce) a srazil se s dalším šutrem. Jak to tak bývá, vyletělo mnoho dalších šutrů. Těmhle jednotlivým šutrům teď říkáme planetky nebo asteroidy. V mé práci se zabývám tím, jak zjisit, které planetky vznikly stejnou srážkou (tzv. rodiny planetek), a jak se taková rodina vyvíjí.

Problém číslo jedna: jak určit členy rodiny? Klíčem je podívat se na elementy dráhy (hlavní poloosu, výstřednost a sklon); to ale úplně nestačí, tyto elementy se periodicky mění. Když ale jaksi "zprůměrujeme" tyto elementy po delší dobu (např. 10 miliónů let), můžeme si všimnout shluků. Určení rodiny můžeme ještě podpořit tím, že se podíváme na barevné charakteristiky planetek.

Problém číslo dva: jak určit stáří rodiny? Známe Newtonovy gravitační zákony, tak budeme planetky simulovat zpátky v čase a uvidíme, jestli se zase srazí, ne? Bohužel pro starší rodiny nemůžeme udělat, protože máme tzv. nevratné děje, můžete si to představit tak, jakobyste se ze zabržděného auta snažili zjistit, jak před bržděním jelo rychle. U planetek je problémem nerovnoměrné uvolňování tepla (Jarkovského jev). Půjdeme na to tedy naopak: představíme si, že se původní dva šutry právě srazili a vznikla nová populace planetek; tu budeme simulovat a porovnávat s pozorovanou rodinou (za pomocí statistiky). Jakmile dostaneme nejlepší shodu, víme, že jsme rodinu simulovali přibližně po tu dobu, jak dlouho vlastně existovala.

Problém číslo tři, čtyři, pět, ... k čemu to vlastně je? Můžeme lépe pochopit sluneční soustavu, její dlouhodobý vývoj a jak vypadala při jejím vzniku. Hlavně je to ale nádherným úkazem toho, jak dnešní počítačové simulace dokážou přesně simulovat reálný svět.
